# -*- mode: mandoku-view; -*-
#+TITLE: 忠穆集
#+DATE: 2015-08-24 23:56:52.400065
#+PROPERTY: ID KR4d0160
#+PROPERTY: BASEEDITION WYG    
#+PROPERTY: JUAN 提要
<pb:KR4d0160_WYG_000-1a>¶
欽定四庫全書　　　　集部四¶
　提要¶
　　忠穆集八巻　　　　别集類三(宋/)¶
　　　　臣等謹案忠穆集八巻宋吕頥浩撰頥浩字¶
　　　　元直其先樂陵人徙齊州中進士第徽宗時¶
　　　　歴官至河北都轉運使高宗南渡起知揚州¶
　　　　兩入政府為同中書門下平章事後以少傅¶
　　　　醴泉觀使致仕卒贈太師秦國公諡忠穆事¶
<pb:KR4d0160_WYG_000-1b>¶
　　　　蹟具宋史本傳頥浩集凡十五巻見於陳振¶
　　　　孫書録解題宋史藝文志者並同舊本久佚¶
　　　　惟今永樂大典頗散見其遺篇裒而輯之尚¶
　　　　得文一百三十七首詩詞五十八首今重為¶
　　　　排輯勒成八巻頥浩在相位時顓肆自用力¶
　　　　排李綱李光諸人創立月樁錢貽東南患深¶
　　　　為公論所不與然宣和伐燕之役頥浩隨轉¶
　　　　輪奏燕山河北危急五事請議長久之策一¶
<pb:KR4d0160_WYG_000-2a>¶
　　　　時稱其切直至建炎中苗傅劉正彦為逆頥¶
　　　　浩與張浚倡議勤王卒平内難又少長西北¶
　　　　兩邊於軍旅頗為嫻習其應詔上戰守諸策¶
　　　　載於徐夢莘三朝北盟㑹編者大約皆謂和¶
　　　　議之必不可成而勸高宗為乗機進取之計¶
　　　　凡分兵策應機宜籌畫頗備雖都督江淮迄¶
　　　　未建恢復之績不能盡酬其所言然較張浚¶
　　　　之迂誕寡謀&KR0945;嫉悞國富平諸役流毒蒼生¶
<pb:KR4d0160_WYG_000-2b>¶
　　　　者則固有間矣集中上時政一書乃作於靖¶
　　　　康初年能預決金兵之必來諄諄以遷避為¶
　　　　說亦復具有先見而本傳獨未及此事是亦¶
　　　　足以補史闕也書録解題又稱集後三巻皆¶
　　　　燕魏襍記盖頥浩在河北時所作今祗存二¶
　　　　十九條於古蹟頗有典据又其集在孝宗時¶
　　　　嘗付兩浙漕司鏤板詳見其子搢所作謝表¶
　　　　中今與頥浩配饗省劄一通並付於末以備¶
<pb:KR4d0160_WYG_000-3a>¶
　　　　稽核焉乾隆四十六年三月恭校上¶
　　　　　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　　總　校　官　(臣/)　陸　費　墀¶
